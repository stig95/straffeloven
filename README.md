# Straffeloven 2005
  § 145.Den som uberettiget bryter brev eller annet lukket skrift eller på liknende måte skaffer seg adgang til innholdet, eller baner seg adgang til en annens låste gjemmer, straffes med bøter eller med fengsel inntil 6 måneder eller begge deler.
Det samme gjelder den som uberettiget skaffer seg adgang til data eller programutrustning som er lagret eller som overføres ved elektroniske eller andre tekniske hjelpemidler.
Voldes skade ved erverv eller bruk av slik uberettiget kunnskap, eller er forbrytelsen forøvet i hensikt å skaffe noen en uberettiget vinning, kan fengsel inntil 2 år anvendes.
Medvirkning straffes på samme måte.
Offentlig påtale finner bare sted når allmenne hensyn krever det.
0	Endret ved lover 16 feb 1979 nr. 3, 12 juni 1987 nr. 54, 8 apr 2005 nr. 16.
§ 145 a.Med bøter eller fengsel inntil 6 måneder straffes den som
1.	ved hjelp av hemmelig lytteapparat avlytter telefonsamtale eller annen samtale mellom andre, eller forhandlinger i lukket møte som han ikke selv deltar i, eller
2.	ved hjelp av lydbånd eller annen teknisk innretning hemmelig gjør opptak av samtale som foran nevnt eller av forhandlinger i lukket møte som han enten ikke selv deltar i, eller som han har skaffet seg adgang til ved falske foregivender eller ved å snike seg inn, eller
3.	anbringer lytteapparat, lydbånd eller annen teknisk innretning i øyemed som foran nevnt.
Medvirkning straffes på samme måte.
Offentlig påtale finner bare sted når det kreves av almene hensyn.
0	Tilføyd ved lov 12 des 1958 nr. 1.
§ 145b. Med bot eller fengsel inntil 1 år straffes den som med forsett om å begå en straffbar handling uberettiget fremstiller, anskaffer, besitter eller gjør tilgjengelig for en annen
a)	passord eller andre opplysninger som kan gi tilgang til databasert informasjon eller datasystem, eller
b)	dataprogram eller annet som er særlig egnet som middel til å begå straffbare handlinger som retter seg mot databasert informasjon eller datasystem. På samme måte straffes den som uten forsett om å begå en straffbar handling besitter et selvspredende dataprogram, og besittelsen skyldes uberettiget fremstilling eller anskaffelse av programmet.
Medvirkning straffes på samme måte.
0	Tilføyd ved lov 8 apr 2005 nr. 16, endret ved lov 21 juni 2013 nr. 85 (ikr. 21 juni 2013 iflg. res. 21 juni 2013 nr. 687).
§ 145 c. Med bot eller fengsel inntil 2 år straffes den som ved å overføre, skade, slette, forringe, endre, tilføye eller fjerne informasjon uberettiget volder fare for avbrudd eller vesentlig hindring av driften av et datasystem.
Medvirkning straffes på samme måte.
0	Tilføyd ved lov 21 juni 2013 nr. 85 (ikr. 21 juni 2013 iflg. res. 21 juni 2013 nr. 687).
